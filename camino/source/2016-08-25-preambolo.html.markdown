---
title: preambolo
image: 2016-08-25-preambolo/image1.jpeg
date: 2016-08-25 09:37 UTC
tags:
---

# PREAMBOLO – Io e la bici ‘elettrica’




Non ho mai avuto una particolare passione per la bicicletta, né da strada, né mtb, neanche da ragazzo,
dove l’uso della bici, nella mia infanzia in campagna, si è limitato a quello finalizzato agli spostamenti. Già
a 14 anni il motorino aveva soppiantato il mezzo a pedali...

Ho ripreso a pedalare, se non occasionalmente, solo dopo i 60, dedicando sostanzialmente la mia attività
fisica, fino a quell’età, alla corsa a piedi. Sono sempre stato un discreto runner della domenica, nel senso
che, dai 35 in poi, ho sempre praticato la corsa almeno un paio di volte alla settimana, dedicandomi anche
alla preparazione e partecipazione ad alcune maratone (Londra, Praga, Torino, New York, Nizza, ecc.).

Dopo essermi trasferito a Bergamo, il possesso di una bicicletta è diventato quasi obbligatorio (la bici per
i Bergamaschi è come l’acqua o l’aria o la carta di identità, è indispensabile, non si può non averne una).
Mi son quindi procurato una city bike da far adeguatamente marcire in garage.

La mtb è arrivata con l’acquisto della mia casa al lago di Garda, ma presto la stessa si è ritrovata, anche
lei, appesa e con le gomme sgonfie causa inutilizzo.

Lo scorso anno nel mese di Luglio, ho però casualmente scoperto una variante apparentemente un po’
vigliacca della mtb, la e-mtb, noleggiando, presso un chiosco al lago, una KTM Macina Lycan Plus, telaio
da 17, ruote 27.5 con pedalata assistita. Perché ricordo così bene il modello e i dettagli? Perché l’ho
noleggiata la prima volta che aveva si e no 200 km, mi sono entusiasmato, ho prenotato subito una
sequenza di altre 7-8 uscite con la stessa bicicletta e ho opzionato dai noleggiatori, diventati nel frattempo
amici e consiglieri tecnici, l’acquisto di quella stessa bici per la fine della stagione.


|![Preambolo](2016-08-25-preambolo/image1.jpeg){:class="image fit"}|![Preambolo](2016-08-25-preambolo/image2.jpeg){:class="image fit"}


Nelle varie uscite mi sono sempre più appassionato al mezzo, riuscendo, con l’assistenza ‘elettrica’, ad
effettuare gite ed escursioni in luoghi nei quali, per età e preparazione fisica, non mi sarei neanche
sognato di andare.

Ho proseguito le uscite domenicali anche in inverno sulle colline e montagne bergamasche,
progressivamente allungando i chilometraggi e cominciando, almeno un po’, a ‘fare la gamba’.

Perché, sia chiaro, la bici elettrica non va da sola. La assistenza alla pedalata viene data dal motore elettrico secondo diversi step progressivi a scelta del ciclista, e, maggiore è l’aiuto, minore è la durata della batteria. La mia KTM e-bike con motore Bosch, ad esempio, permette di selezionare, tramite un pulsante, 4 livelli di assistenza alla pedalata: Eco, Tour, Sport e Turbo.

In pratica si finisce per usare per lo più la prima posizione (Eco), che fornisce una assistenza alla spinta della pedalata pari a circa il 30% in più della forza espressa dalla gamba del ciclista, con una autonomia che va dai 70 ai 100 km, a seconda dei tratti in salita percorsi. Occorre anche tenere conto che la bici pesa quasi il doppio delle normali mtb e, ricordo, oltre i 25 km/h, velocità da pianura, il motore della assistenza alla pedalata si esclude, e la spinta rimane totalmente a carico delle gambette del ciclista, ma con 10 kg in più di peso della bici, oltre alla energia necessaria per fare girare a vuoto il motore.

In caso di salita, anche leggera, l’eventuale assenza del motore elettrico rende perciò la bici pesantissima, mancando anche i rapporti cortissimi presenti su qualunque arrampichino (la mia e-mtb ha una sola corona anteriore più 10 rapporti alla ruota) per cui l’attenzione al consumo della batteria deve essere massima per non rimanere a secco di energia lontani dallo specifico caricabatteria e da una presa di corrente.

Comunque è indubbio che ‘l’aiutino’ derivante dalla assistenza alla pedalata fa grande differenza, e ammetto che non mi sarei appassionato alla mtb ‘muscolare’, così come mi sono entusiasmato per la elettrica, se non altro per la possibilità che quest’ultima da, anche in età non più verdissima o senza avere decenni di allenamenti alle spalle, di ottenere obiettivi più elevati ed importanti in quanto a lunghezza dei percorsi, loro difficoltà (in salita) e valori di dislivello ottenibili in ogni singola uscita.

In discesa, poi, vi è da dire che la e-mtb non va affatto male. E’ più pesante della muscolare (come detto si arriva a 20 kg per via del peso del motore e della batteria), ma il peso è per lo più posizionato in basso e il baricentro della bici se ne avvantaggia. Le e-mtb poi, hanno impianti frenanti con dischi di maggiore dimensione, per via del maggior peso, e non si soffrono particolari problemi di handling e stabilità.

E’ risaputo che molti appassionati e professionisti di down hill ed enduro con mtb si allenano spesso con mtb elettriche, sia front che biammortizzate. Sui giornali specializzati ho già visto foto di e-mtb con batteria integrata nel telaio, segno che questo prodotto sta avendo grande successo, come dimostrato dall’allungamento dei termini di consegna per avere, oggi, una e-mtb di buon livello.

Un piccolo spazio va dedicato alla ricarica della batteria. La ricarica completa richiede circa tre ore, ma una ricarica parziale di un’oretta permette di aggiungere una trentina di chilometri di autonomia, se non sono previste grandi salite. Questo è grosso modo il tempo di sosta che in quasi ogni tappa del mio viaggio ho dedicato per il personale e necessario ristoro, associato alla parziale ricarica sopra indicata.


## L’idea del viaggio – Il Camino de Santiago, la scelta del percorso, alcuni numeri.



Bene, l’estate scorsa mi è scattata la passione per questa attività con la bici elettrica, e l’inverno, sui meravigliosi colli di Bergamo, mi ha dato modo di scoprire, nel corso delle mie uscite domenicali, la bellezza e la varietà di luoghi di cui ignoravo l’esistenza, situati intorno alla mia città di adozione.

Fino ad allora, la domenica uscivo per fare running, ma giocoforza il chilometraggio era inferiore e i luoghi in cui transitavo, durante questi allenamenti, si riducevano alle comunque bellissime zone di Astino, Mozzo, Almè, Città Alta, ai Colli Bergamaschi e all’omonimo Parco.

Anche i tempi di uscita del running sono diversi, rispetto alle uscite in bicicletta, da strada o mtb. Il running, dopo due ore al massimo e 20 km di corsa, ti vede morto sotto la doccia, in bici puoi star fuori anche 4 ore e chilometri farne 60, 80 o più, se vai su strada.

Scartando però i percorsi su strada che odio e che mi fanno una paura boia, le uscite in e-mtb nei boschi e nelle valli a me sconosciute mi hanno fatto scoprire posti bellissimi e, soprattutto, solitari. La Val Brembana, la Val Seriana, la Valle Imagna, la Maresana hanno una discreta concentrazione di percorsi ciclabili di ogni difficoltà.

Anche le uscite sul lago di Garda, nella zona di Manerba e sopra Salò, mi hanno fatto scoprire posti
incantevoli, facendomi realizzare che sono state costruite molte ciclabili, utili anche solo per collegare tra
loro sentieri e percorsi assai più impegnativi, come previsto per un uso più sportivo di una mtb.

Contemporaneamente, è diventato argomento ricorrente il fenomeno del pellegrinaggio a Santiago di
Compostela, fatto a piedi su percorsi vecchi di secoli, che hanno portato milioni di pellegrini a mettersi in
viaggio da ogni dove per raggiungere, per lo più a piedi, la città spagnola dove, nella sua cattedrale,
riposano le spoglie di San Giacomo.

Il fenomeno, da puramente religioso, ha negli anni recenti assunto connotazioni più turistiche e misticoavventurose,
oltre che anomalo fenomeno per creare condizioni di contatto sociale, rispetto ai più diffusi
attuali metodi di rapporto e comunicazione (social network, discoteche e quant’altro).

Ho parlato, nel viaggio che poi ho fatto, con numerosi pellegrini che avevano intrapreso a piedi questo
percorso e non ne ho trovato neanche uno che abbia ammesso una motivazione sostanzialmente religiosa
per tale scelta: quasi tutti hanno espresso motivazioni diverse, principalmente la voglia di socializzare, di
conoscere gente nuova e diversa, proveniente da ogni parte del mondo. E’ indubbio, comunque, che
mettersi in cammino a piedi e da soli su sentieri tra campi e montagne abbia anche finalità legate alla
personale introspezione, alla ricerca di sé, alla meditazione, o anche solo alla voglia di staccare dallo
stress standosene un po’ da soli fuori dal casino.

Progressivamente è nata e si è sviluppata in me la curiosità di utilizzare quei percorsi per organizzare una
bella gitarella con la mia e-mtb, e, fin da subito, ho pensato ad un percorso fatto in solitaria.
Ho continuato, con curiosità, a documentarmi sulla storia del Cammino di Santiago e sulle varie
caratteristiche, comprese le modalità di percorrerne alcune parti in bicicletta, ma stabilendo un tempo
target possibilmente da rispettare, attorno alle due settimane.
I ‘Camino de Santiago’ sono molti: il più famoso e frequentato è il Cammino Francese, di circa 780 km,
che parte da Saint-Jean-Pied-de-Port, in Francia e attraversa il centro della Spagna fino a Santiago.
Il 60% dei ‘pellegrini’ che percorrono i vari Cammini raggiungono Santiago facendo il Camino Francés.
La previsione per Agosto 2016 è di circa 7.000 pellegrini, solo fra gli Italiani, su questo percorso.
Altri Cammini sono il Primitivo, il Portoghese, l’Inglese e il Cammino del Nord, quello più impegnativo.

I percorsi, i sentieri, le vie da percorrere sono molto ben indicate da frecce gialle o conchiglie, il simbolo
del ‘Camino’. Spesso le frecce gialle sono tracciate a mano sul retro di cartelli stradali, grossi massi, muri,
ecc. Inoltre gli Spagnoli per strada sono disponibilissimi a fornire indicazioni, se del caso.

|![Preambolo](2016-08-25-preambolo/image3.jpeg){:class="image fit"}|![Preambolo](2016-08-25-preambolo/image4.jpeg){:class="image fit"}

Altro aspetto interessante del fenomeno del Cammino di Santiago è la gestione logistica dei pellegrini.
Mantenendo la antica tradizione, anche prerogativa della religione cattolica legata al concetto di
accoglienza del viandante, sono attivi in tutte le città di passaggio dei vari Camini ed in quelle vicine
numerosi ‘albergues para peregrinos’ pubblici e privati, ostelli, in sostanza, dove per € 5 o ad offerta libera
si può dormire in stanzoni da 8-10 o più letti, darsi una rinfrescata e ricaricare il cellulare (ormai è un must,
pellegrini o no). E’ chiaro che tale situazione apre la possibilità anche economica a tantissime persone
che, per contro, devono avere molto tempo a disposizione. Il tempo necessario per completare a piedi, ad
esempio, il Camino Francés più estensione a Finterre, di cui accenno dopo, è di 40 giorni.
Il pellegrinaggio, secondo la storia e la tradizione è iniziato verso il IX° secolo, non terminava a Santiago,
dove si riceveva l’indulgenza plenaria con l’omaggio alla tomba di San Giacomo, ma prevedeva una
estensione di un ulteriore centinaio di chilometri fino a Finterre (Finis Terrae) dove, appunto, si credeva
finisse il mondo conosciuto (almeno fino a Cristoforo Colombo), essendo il punto più a Ovest del
continente Europeo. Raggiunto questo punto estremo, dove oggi c’è un faro, il pellegrino completava la
purificazione dando fuoco agli abiti che aveva utilizzato per il viaggio (non mi è chiaro se tornava nudo..).
Ecco da dove deriva il simbolo del Camino, la conchiglia, segno del raggiungimento del mare, dell’oceano.

Ancora oggi il Camino prevede numerose ritualità: sul Camino Francés, a Croix de Fer, si lascia un sasso,
che ci si porta da casa, avente un peso che dovrebbe equivalere a quello dei propri peccati.

Comunque ammetto di essermi interessato molto a questo fenomeno e di lì mi è maturata l’idea di fare un
giro a tappe cultural-mistico-sportivo in quella parte di Spagna con la mia e-mtbike.

Il territorio è interessante geograficamente, storicamente, socialmente, gastronomicamente,
culturalmente, la ricettività alberghiera è notevole, albergues a parte, tanto è vero che ho utilizzato sempre
soluzioni non di gran lusso ma sufficientemente confortevoli per recuperare di notte, con buone dormite,
le fatiche conseguenza della giornata passata in bicicletta.

Ed ecco qua il mio percorso, copiato pari pari da quanto proposto sul sito http://www.bikemotions.net da un
tal Riccardo Guidi, esperto biker ticinese che ha fatto questo percorso nel luglio 2013 in 14 tappe: ‘Camino
del Norte’ (il più duro, con i suoi saliscendi) fino a Ribadeo, sulla costa oceanica spagnola, dal confine
con la Francia verso Ovest sulle Terre Basche, la Cantabria e le Asturie, poi tutta la costa della Galizia fino
a Finterre, poi deviazione di rientro per raggiungere Santiago de Compostela.

Del sig. Guidi ho scaricato le tracce GPX che ho usato sulla App Galileo Pro del mio iPhone come GPS.
Ho ripercorso, per lo più, le tappe come da lui suddivise, aggiungendo, però, un giorno. In realtà i giorni
impiegati sono stati 16, nel senso che l’ultima tappa l’ho lasciata di soli 20 km, questo per non stare più
di due giorni a Santiago, considerando la prenotazione del volo Ryanair di rientro.

Questi i numeri del mio viaggio (dati del GPS Runtastic):
15 tappe (e ½) per c.ca 1.176 km con oltre 21.300 m di dislivello, dei quali circa il 15-20% su strade sterrate,
in 93h30’ di viaggio, tempo trascorso in bicicletta in movimento: 66h30’, velocità media: 17,7 km/h.

![Preambolo](2016-08-25-preambolo/image5.jpeg){:class="image fit"}


## Preparazione del viaggio – meteo, logistica, attrezzatura e manutenzione bici, bagaglio.

Nell’organizzazione del viaggio ho scelto, ovviamente, sia un periodo compatibile con i miei impegni di
lavoro, che un periodo dell’anno con condizioni meteorologiche mediamente accettabili. La costa
oceanica Nord della Spagna è piuttosto fredda e piovosa in inverno, ma non è caldissima d’estate. Ho
scelto quindi di partire a fine luglio e, in fondo, non posso lamentarmi delle condizioni trovate: sempre
fresco (20-22°) e solo 2-3 giorni di pioggia. La cosa più fastidiosa è stato un fortissimo vento da NE (fino
a 50-60 km/h) incontrato negli ultimi 3 giorni ed anche contrario nella mia ultima tappa e mezza.

Per la programmazione del viaggio ho prenotato un volo di andata Ryanair il 26/7/16 da Bergamo a
Santander, poi, dall’aeroporto con auto a nolo, ho raggiunto Irùn, punto di partenza del percorso, dove, la
mattina dopo, ho recuperato la bici, ho restituito l’auto noleggiata nel locale aeroporto e sono partito.

E la bici, appunto? Inizialmente ho pensato di portarla al seguito in aereo, ma ho scoperto che c’era un
grosso problema. E’ infatti importante sapere che, se si intende viaggiare in aereo con la bici al seguito
(su Ryanair, ad esempio, costa circa € 60,00 a tratta, per viaggi in Europa), occorre dimenticarsi di farlo
con una e-bike. Strettissime norme aeronautiche impediscono il trasporto aereo di grosse batterie al Litio,
come quelle delle e-bike, causa la loro pericolosità (rischio di esplosione e storia di numerosi incidenti
aerei che sono risultati conseguenza di batterie al Litio esplose o causa di incendi).

Per l’andata, dopo averla imballata con l’aiuto dell’amico ‘Ntogno della Bianchi a Bergamo, ho perciò
spedito la bici, a Irùn – fermo deposito via corriere stradale (Valsped da Dalmine - Bergamo) qualche
giorno prima della mia partenza, ritirandola in loco il 27/7 mattina.

Per il ritorno, mi sono affidato a Velocipedo, un organizzato, efficiente e ben noto negozio di biciclette a
Santiago, che con € 110 ha provveduto per un perfetto imballo e ad organizzare il ritorno by road con UPS.

Da Santiago sono rientrato il 12/8 su Bergamo sempre con Ryanair. Per informazione, i costi delle tratte
aeree non sono stati molto economici: per i due voli ho speso c.ca € 600.

Come ho attrezzato la bicicletta? A parte un adeguato controllo generale, pastiglie dei freni nuove, nuova
gomma posteriore e catena più pignone anteriore nuovi, la bici era attrezzata con:

* Portapacchi/portaborse Thule posteriore, adatto per mtb ammortizzate anche al posteriore, leggero e
rivelatosi molto, molto efficiente, affidabile e robusto.
* Mini pompa di emergenza per gonfiaggio gomme, fissata sul portapacchi e piccola rete elastica con
ganci, quelle da serbatoio per moto.
* 2 Borse Vaude, versione con extra borsina aggiuntiva applicata, anche queste leggere e
straordinariamente affidabili, molto capienti, impermeabili, robustissime, con sistema di aggancio e
sgancio rapido laterale adatto per portapacchi Thule.
* Borsa da manubrio per contenere solo l’abbigliamento antipioggia (pantaloni, giacca, copriscarpe,
copricasco, due cinghie per fissaggi di emergenza, la chiave fissa per montaggio/smontaggio pedali.
Meglio che questa borsa sia tenuta molto leggera. Nel comparto porta cartina (non usato) piazzavo la
power unit/pila per tenere in carica la batteria del telefono iPhone (le App usate, Galileo Pro, Runtastic
e Jetlog consumano pochi dati ma molta batteria).
* Supporto porta cellulare da manubrio, tipo ‘a busta’, con chiusura impermeabile. Nota: comunque
suggerirei un GPS normale, più affidabile e pratico. L’iPhone va bene per comunicare e per le foto.
* Borsa sottosella contenente camera aria di scorta, 2 levette stallona gomme, attrezzo multichiavi da
bici, piccole pinze, guanti da meccanico, quelli sottili tipo chirurgo, qualche fascetta a strappo.
* Cavo antifurto arrotolato con lucchetto a combinazione e con specifico fissaggio su supporto sella.
* Piccolo specchietto retrovisore e campanello (servirà..) fissati sul manubrio.
* Luci anteriori e posteriori per bici, tipo a led fisso o lampeggiante, con batteria incorporata.

Altra attrezzatura meccanica e ricambi:

* l’indispensabile, ma pesante, carica batteria specifico per batteria e-mtb Bosch,
* 1 chiave fissa da 8, 2 chiavi speciali in dotazione al portapacchi Thule, 1 cutter,
* nastro, varie fascette, olio lubrificante per catena, 2 serie pastiglie freni, 1 cavetto per cambio, seconda
camera d’aria, 2 false maglie per catena, alcuni dadi o bulloncini di scorta, spezzoni di cavetti o cimette.

Montare tutto per bene, quando si riceve la bici, e ripristinare correttamente la pressione gomme.

Veniamo adesso al pezzo forte, ad un aspetto fondamentale in viaggi di questo tipo, alla questione dove,
per quanti ci si dedichi, va a finire che si sbaglia sempre: il bagaglio.

Non c’è niente da fare, sarà sempre troppo e mancherà sempre qualcosa: è una dannazione.

In viaggi di questo tipo, a piedi o in bicicletta, non ogni chilo, ogni etto risparmiato fanno differenza. La
pianificazione, tipo e quantità, degli oggetti da portarsi al seguito è importantissima. Lo dice uno che, a
cose fatte, ammette di aver sbagliato con il bagaglio, in questo viaggio, e questo nonostante io abbia
riposto grande attenzione nella sua preparazione.

Il concetto è portarsi il minimo indispensabile di tutto ciò che può servire. Ed è qui che si sbaglia: se si va
in Spagna non si deve pensare come se si andasse in Amazzonia. Ci sono i negozi; se serve qualcosa, si
compra. La faccio breve: avevo 16,5 kg di bagaglio personale, borse comprese. A posteriori, ho calcolato
che potevo stare sui 10-11 kg. C’è differenza, tanta, quando ti porti 5 kg in più in salita.

Io non ho tenuto troppo conto che avrei sostato e avrei dormito sostanzialmente in hotel e pensioni, dove
le lenzuola e gli asciugamani te li danno, il sapone e lo shampoo ci sono, se devi lavare qualcosa, la
mattina dopo puoi avere tutto pulito, asciugato e, se serve, stirato.

Abbiamo un po’ tutti la mania di portarci scatole o blister di medicinali. A parte quelli magari riguardanti
qualche nostra specifica patologia, ricordo che Aspirina, Oki, Tachipirina, Malox, Compeed, Polaramin si
trovano facilmente ovunque nei paesi civili come la Spagna e hanno spesso lo stesso nome.

Morale, mi permetto di dare qualche consiglio, alla luce degli errori da me fatti.

Borse. Io avevo le mie due Vaude da bici. Per il volo, una l’ho portata come leggero bagaglio a mano, l’altra
l’ho imbarcata, con la più parte delle cose al seguito, …in una borsa più grande. Le Vaude non sono adatte
ad essere spedite via aerea, non hanno chiusure a chiave e hanno parti sporgenti specifiche per l’aggancio
che possono rompersi o danneggiarsi se bistrattate come capita negli aeroporti. Quindi mi sono portato
dietro, per tutto il percorso, la borsa... portaborsa, arrotolata e fissata sul portapacchi, praticamente un
sacco a pelo, ma al seguito di uno che dormiva in albergo.. La prossima volta piazzerò la borsa Vaude e
quant’altro in una bella scatola di cartone che, chiusa sigillata, imbarcherò e butterò via quando svuotata
a destinazione. Stessa cosa per il ritorno. In aggiunta, io avevo uno zainetto per Acquapack, contenente,
oltre alla sacca d’acqua da bere con suo tubetto erogatore e gli integratori della giornata, solo documenti,
oggetti personali, k-way di emergenza e l’immancabile ed indispensabile Opinel, il coltellino a serramanico
multiuso. Il tutto per l’accettabile peso di poco più di 2 kg che gravavano su spalle e schiena.

Abbigliamento. Due di tutto. E’ sufficiente. Ogni sera si lava. T-shirt, polo, mutande, abbigliamento tecnico
per bici: 2 x. Fanno eccezione i calzini tecnici (almeno 4, si bucano), maglia tipo pile e giubbotto
impermeabile (basta 1 caduno). Un paio di pantaloni leggeri tipo multitasche, con ‘gambe’ rimovibili con
cerniera, in aggiunta ai due specifici per la bici (io li ho usati la sera a cena e solo per la parte di viaggio
in aereo). Un paio di scarpe da mtb (meglio quelle che permettono anche di camminare), un paio di
snickers leggere (vengono anche consigliati i sandali tecnici, ma non sono abbastanza tedesco..), un paio
di ciabattine. Un costume da bagno, si sa mai. Ovviamente caschetto, guanti da bici, occhiali.

Igiene personale, integratori, altro. Se si va a dormire in albergo, suggerisco un solo prodotto per tipo per
l’igiene (campioncini), giusto per emergenza. Shampoo, sapone, bagno schiuma, deodorante. Un
dentifricio piccolo più spazzolino. Per la barba, io uso l’elettrico (anche lì..). Mezza saponetta per lavaggio
a mano della biancheria. Un cavetto di 3 metri per stendere, 4-5 mollette. Medicinali: porterei solo quelli
eventualmente specifici per la cura di una personale patologia, più qualche cerotto e un disinfettante in
polvere (Streptosil..), una Aspirina, un Malox, due Bimixin..., burro cacao, crema solare protettiva. Se serve
qualcos’altro, si compra. Per gli integratori lascio alle abitudini personali, io li prendo ma non do consigli.

E’ chiaro che se il rider è femmina, questo comporta un po’ più di peso, ma non prevedo oltre il chilo extra.

Un consiglio di tipo molto pratico, in conclusione: riponete le cose suddivise in sacchetti da guardaroba
(per le cose piccole vanno bene quelli con chiusura ermetica da freezer). Si suddivide e si ripone tutto con
più facilità e si trova meglio la roba nelle borse.



## Aspetti generali – gli hotel, il cibo, il traffico, l’ambiente, gli spagnoli.

Per ciò che riguarda la sistemazione alberghiera, ho sempre prenotato giorno per giorno. Solo la prima
notte ad Irùn l’ho prenotata da casa. Ho usato, per lo più booking.com, prima, e gronze.es, poi. La scelta
dell’hotel o pensione teneva conto della lunghezza che volevo dare alla tappa e alla ubicazione degli stessi
in rapporto al tracciato da percorrere. In alcuni casi ho dovuto deviare dal percorso per raggiungere il
rifugio per la notte. Come già detto, ho sempre fatto scelte di spesa contenuta. Già mi sentivo in imbarazzo
rispetto ai rifugi (albergues) scelti dalla più parte dei pellegrini, ma, in realtà, io non stavo proprio facendo
il Camino de Santiago e poi, francamente, non ho più voglia di rinunciare proprio a tutte le comodità. Al
termine della descrizione di ogni tappa mi sono anche divertito a dare una valutazione sui ristoranti e
sull’alloggiamento, visto che già booking.com mi ha sfinito con mail di richiesta valutazione delle strutture
dopo il pernottamento. Ho anche indicato quanto ho speso, giusto per generica informazione.

Per ciò che riguarda il cibo, in Spagna io mi trovo benissimo, come d’altronde, un po’ dappertutto. Il mio
tragitto ha costeggiato l’Oceano, per cui con pesce, molluschi e crostacei ci ho dato dentro, ma anche
con l’ottimo prosciutto spagnolo. Poca carne e, ovviamente, niente pasta o pizza o roba pseudo-italiana.

Da queste parti, più che il Patanegra, c’è lo jamon Serrano. Per il bere, la birra è ottima e a buon prezzo,
sia alla spina (caña) che in bottiglia. Ottimo il viño tinto, in Spagna il vino rosso è importante e strutturato,
va bene la sera a cena. Il caffè che ho sempre ordinato è il ‘cortado’: espresso macchiato caldo servito
nella tazzina piccola come da noi. Sicuramente i puristi sostenitori del caffè espresso italiano avranno da
ridire, ma io, che adoro anche il caffè americano, mi sono trovato bene.

Anche i conti, più che accettabili al ristorante, in Euro, fanno capire che il problema... non è l’Euro.

|![Preambolo](2016-08-25-preambolo/image6.jpeg){:class="image fit"}|![Preambolo](2016-08-25-preambolo/image7.jpeg){:class="image fit"}

|![Preambolo](2016-08-25-preambolo/image8.jpeg){:class="image fit"}|![Preambolo](2016-08-25-preambolo/image9.jpeg){:class="image fit"}|

|![Preambolo](2016-08-25-preambolo/image10.jpeg){:class="image fit"}|![Preambolo](2016-08-25-preambolo/image11.png){:class="image fit"}|![Preambolo](2016-08-25-preambolo/image12.jpeg){:class="image fit"}|


E adesso passiamo ad un argomento che mi sta sempre molto a cuore.

L’educazione di un popolo si vede anche da come si comportano sulle strade. Qui, sia i ciclisti che gli
automobilisti (inclusi bus e camion) hanno, più che un rispetto reciproco, un intelligente patto di non
belligeranza: i ciclisti NON viaggiano appaiati, se c’è solo un po’ di traffico, e NON passano col rosso ai
semafori, neanche quelli per i pedoni. Punto. Per contro, gli automobilisti rispettano tantissimo i ciclisti:
sorpassano di lato a non meno di 2 metri, se no aspettano dietro e distanti 5 metri (!).

Io, comunque, da neo ciclista inesperto, ho trovato molto giovamento nel piazzare sul manubrio un mini
specchietto retrovisore del peso di forse 15 grammi, comprato su Amazon a pochi €uro. Non capisco
perché non ne vedo traccia sulle biciclette dei nostri fenomeni nazionali: forse disturba l’aerodinamica del
ciclista cinquantenne alla ricerca della prestazione domenicale in vista della sua prossima partecipazione
competitiva al Tour de France.

E anche questa volta trovo l’ennesimo popolo che ci da lezioni di civiltà ed educazione.

|![Preambolo](2016-08-25-preambolo/image13.jpeg){:class="image fit"}|![Preambolo](2016-08-25-preambolo/image14.jpeg){:class="image fit"}|![Preambolo](2016-08-25-preambolo/image15.png){:class="image fit"}|


Gli Spagnoli sono, nella maggioranza, gentili, educati, rispettosi e disponibili. Hanno mediamente una
buona qualità della vita, hanno buon senso civico, se la godono e non sono strafottenti. Questo non era
così 30 anni fa, per cui c’è la prova che un popolo può migliorare.

Rimane ancora in Spagna il discutibile fenomeno delle corride, ma noi abbiamo il Palio, anche se un po’
meno cruento. Manteniamo la speranza. Più per noi che per loro, soprattutto.

Per quanto riguarda la sicurezza, non ho avuto alcun sentore o percezione di pericolo, le case non hanno
sbarre alle finestre, la gente si guarda sempre con il sorriso. L’accesso ai servizi è semplice e gratuito
(sanità) con i documenti italiani. Il wi-fi è dappertutto, è veloce e gratis negli hotel e albergues. La lingua,
anche se non la si conosce, non da grandi problemi per riuscire a comunicare.

Vale la pena ricordare che in Galizia la musica tradizionale è la musica Celtica (bellissima) e lo strumento
tradizionale è la cornamusa. In molti paesini sembrava di essere in Galles o Scozia.

E adesso, partiamo.
